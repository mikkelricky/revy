# Sportsinterview

Forfatter: Mikkel Ricky

## Persongalleri

* Journalist
* Ellen Prebkær

--------------------------------------------------------------------------------

    På scenen ses en sportsjournalist udstyret med hovedetelefoner og
    mikrofon. Ind på scenen kommer en karrikeret sportsdame. Hun er
    iført pandebånd, knæbeskyttere og træningssæt og står hele tiden
    og løber på stedet. Der udøves nu et sportsinterview og som det
    sig hør og bør i sådanne afslutter sportsjournalisten alle
    udgydelser – spørgsmål eller ej – med "?". Som forventet afslutter
    sportsdamen tøvende altid med "…".


**Journalist**

Go'aften! Jeg står her med aftenens matchvinder, Ellen Prebkær, for at
få hendes kommentar til aftenens spændende kamp.

Ja, velkommen, Ellen Prebkær?


**Ellen Prebkær**

Tak …


**Journalist**

I vandt jo i dag?


**Ellen**

Hva', gjorde vi det …


**Journalist**

Ja, stillingen blev jo 3-1 i jeres favør?


**Ellen**

Nå, gjorde den det. Personligt foretrækker jeg at handle i Bilka …


**Journalist**

Ja, det er muligt, men I scorede jo flere mål end jeres modstandere?


**Ellen**

Tjah, men jeg synes nu de spillede en væsenligt flottere kamp i dag …


**Journalist**

Det er da totalt ligegyldigt. I fik flest mål og det gælder jo ikke om
at være med, men om at vinde?


**Ellen**

Måske, men jeg synes nu alligevel ikke vi ska' undervurdere deres
indsats …


**Journalist**

Nå, men hvad enten de spillede bedre end jer eller ej, så scorer man
jo kun seertal ved at score mål. Og helst mange!  Ellers ka' det jo
kun vises på DR2?


**Ellen**

Nu må vi jo ikke glemme at vore modstandere scorede 3 mål og ved 2 af
dem var deres målmand totalt udspillet …


**Journalist**

Jamen, man ka' jo ikke vinde ved at lave selvmål?


**Ellen**

Til gengæld var det nogle overordenligt flotte selvmål …


**Journalist**

Det er meget muligt, men nu er det jo en gammel kendt sandhed at man
kun vinder ved at lave flest mål i modstanderens mål?


**Ellen**

Nu nævnte du selv seertal for lidt siden og selvmål ka' jo ofte
udføres til perfektion. Man ka' jo øve dem til træningen så målmand og
forsvarere ka' aftale indbyrdes, hvor der skydes og hvilket forkert
ben målmanden ska' fanges på …


**Journalist**

Nu har sport jo aldrig gået ud på at se flot ud – det sku' da lige
være i international kvinde-volleyball – men det går ud på at vinde?


**Ellen**

Nå, for Søren, jeg troede det gik ud på at få høje seertal.  Og hvis
nu fx TV2-sporten stillede med sit eget hold i banan-daiquiri-ligaen,
så ku' de sørge for nogle rigtig flotte og spektakulære selvmål.


    Journalisten ser nu mere eller mindre forbløffet ud og står med
    åben mund og polypper. Ellen derimod har ladet bladet falde (måske
    bogstaveligt) fra munden.


**Ellen**

Forestil dig en fodboldkamp med en Preben Elkær i forsvaret sammen med
fx en Morten Stig, hva' ka' det ikke føre til? Og så hvis man fik sat
en Piet van Deurs eller en Mogens Rubinstein i målet, så sku' der være
lagt op til nogle flotte selvmål. Og ved juletid når det ska' være
ekstra festligt ka' man indkalde en Jesper Olsen og så ska' du bare se
løjer …

    Journalisten ta'r hovedtelefonerne af og står med dem på samme
    måde som en gammel mand gør med sin hat under en begravelse.


**Journalist**

Tilbage til studiet!
